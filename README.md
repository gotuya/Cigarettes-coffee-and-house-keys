# Cigarettes-coffee-and-house-keys
บุหรี่ กาแฟและกุญแจบ้าน


หญิงสาวคนเดิมเดินวนเวียนที่หน้าประตูบานเล็กสีขาวมาเสียพักใหญ่แล้ว เสียงถอนหายใจของเธอเป็นเครื่องดนตรีชิ้นเดียวที่กําลังส่งเสียงทํานองแห่งความเบื่อหน่ายที่เธอบรรเลงให้ตัวเองฟัง

ข้างหน้าประตูนั้นมีกระดาษโน้ตแผ่นน้อยเขียนด้วยลายมือของบุคคลที่เธอคาดหวังว่าจะได้เจอในวันนี้ มันกล่าวแทนคําพูดจากปากของเธอคนนั้นว่า 

“ฉันจะไปข้างนอกสักครู่ เดี๋ยวกลับมา”

หญิงสาวขมวดคิ้วและอ่านข้อความซ้ําไปซ้ํามา ไม่ใช่เพราะว่าเธอหมายจะให้ข้อความเหล่านั้นมันเปลี่ยนไปอย่างมหัศจรรย์ แต่อาจจะเป็นเพราะว่าเธอตั้งความหวังเอาไว้สําหรับวันนี้…

ใช่แล้ว เธอคาดหวังสิ่งใดสิ่งหนึ่งจากที่นี่

คน ๆ นี้ ... เจ้าของลายมือ เจ้าของคลินิกพยาบาลที่ถูกปิดชั่วคราวนี้

เธอมองไปรอบ ๆ โถงทางเดินที่ปกติจะมีผู้คนมารอรับการบริการจากเจ้าของห้องคลินิค ดูท่าพวกเขาก็คงผิดหวังและถอดใจกลับไปกันก่อนแล้ว มันดูนิ่งเฉย น่าเบื่อและเงียบสงบอย่างแปลกประหลาด มีเพียงเสียงกึกก้องจากรองเท้าส้นหนาของเธอคู่เดียวที่อยู่ที่นี่

‘เธอจะปล่อยให้ฉันรออยู่ตรงนี้ไปอีกนานเท่าไหร่กัน' หญิงสาวถอดถอนหายใจอีกรอบและครุ่นคิดถึงสิ่งที่เธอ อยากจะ...ไม่สิ เธอสามารถทํามันได้

แต่เธอลังเลมันมาตลอด

หญิงสาวผมสั้นที่เป็นผู้เชี่ยวชาญทางด้านการถอนหายใจนั้นมีเส้นทางใหม่ปรากฏในใจแล้ว

เธอล้วงมือเข้าไปในกระเป๋าเสื้อหนังสีดําตัวโปรดของเธอ จับคว้าของแข็งโลหะเล็ก ๆ ส่งเสียงกรุ้งกริ้งในอุ้งมือเธอ

เมื่อหยิบขึ้นมาพวงกุญแจที่มีตุ๊กตาห่านใบหน้าตลกที่สุดเท่าที่เธอเคยเจอมาปรากฏขึ้นแก่สายตาเธอตั้งแต่ครั้งแรกที่เธอได้รับมันมาเธอก็คิดว่านี่คงเป็นตุ๊กตาที่หน้าตาดูเซ่อซ่าเป็นที่สุด

‘หึ’ เสียงน้อย ๆ หลุดรอดออกมาจากลําคอของเธอ เธอนึกถึงรอยยิ้มของเจ้าของพวงกุญแจเมื่อตอนที่ได้รับมันมา

เพราะว่าเสียงหัวเราะที่มีความสุขเหล่านั้น มันทําให้เธอไม่สามารถปฏิเสธของขวัญชิ้นนี้จากเธอคนนั้นได้

ลูกกุญแจเพียงหนึ่งเดียวพุ่งตรงไปสู่ลูกบิดที่ล็อกลงกลอนนั้นไว้ หญิงสาวหยุดชะงักไปชั่วครู่ก่อนตัดสินใจครั้งสุดท้ายในการปลดล็อกมัน

ประตูสีขาวส่งเสียงเปิดแง้มอย่างเอื่อยเฉื่อยและอ่อนล้า มันดูไม่ค่อยอยากต้อนรับเธอเสียเท่าไหร่นอกจากว่าเธอต้องออกแรงผลักมันให้มากขึ้น...เฮ้ มันแค่อาจจะเก่าและแก่กว่าอายุของเธอเกือบเท่าตัว เธอให้อภัยมันหลังจากนึกได้เช่นนั้น 

บานประตูเปิดกว้างพอที่เธอจะสามารถผ่านตัวเข้าไปได้ ห้องที่มีแสงจันทร์ลอดผ่านช่องหน้าต่างเข้ามาอย่างสลัว ๆ

มุมมองที่คุ้นเคยตา ขาดเพียงแสงไฟที่ส่องสว่าง แต่เธอจํารายละเอียดมันได้

เตียงสีขาวสองหลังเรียงชิดด้านขวามือของกําแพง ประดับด้วยโต๊ะไม้ด้านข้างของพวกมัน มีแก้วน้ําที่ไม่ทราบว่ามีผู้ใช้งานมันแล้วหรือไม่ตั้งอยู่เบื้องบน แจกันดอกไม้ที่ไร้ดอกประดับ มีเพียงเซรามิกว่างเปล่ารอการมาอยู่ของผู้โชคร้ายคนใหม่ที่ต้องมาอาศัยบนเตียง…

เธอยังจดจําภาพเหล่านั้นได้ดี วันที่เธอต้องใช้เวลาทั้งวันบนเตียงผู้ป่วย บาดแผลที่รุนแรงที่แม้แต่หายใจยังรู้สึกเจ็บปวด เธอรําคาญเสียงหยดน้ําเกลือและกลิ่นยาในวันวาน ความผ่อนคลายเดียวที่เธอพอจะทําได้คือการนอนหงายนับรอยผุพังจากน้ําฝนบนแผ่นฝ้าสีขาวของเพดาน เธอวาดภาพในหัวเล่น ๆ ว่าเธอ เห็นกลุ่มดาวลูกไก่จากรอยหยดน้ํา

น่าเบื่อเป็นบ้า…

แต่...คน ๆ นั้นทําให้เธอไม่รู้สึกอยากจากไปที่แห่งไหน คน ๆ นั้นทําให้หญิงสาวรู้สึกว่ามันคือเตียงที่อบอุ่นที่สุดในชีวิตที่เธอไม่เคยได้สัมผัสมาก่อน

เธอยังคงกลับมาที่นี่ ดูสิ เตียงที่ไม่มีใครอยากนอนอันนี้น่ะ เธอเคยนอนมันมา

เพราะเจ้าของกุญแจ เจ้าของห้องนี้ก็อยู่ข้างกายเธอในวันเหล่านั้น

หญิงสาวลอบยิ้มขึ้นพร้อมลูบไล้ปลายนิ้วลงไปยังผ้าปูเตียงที่เยือกเย็น เจ้าของห้องดูแลทําความสะอาดมันดีมาตลอด...เธอคนนั้นไม่เคยหย่อนยานในหน้าที่ที่สําคัญเหล่านี้เลย

ผู้หญิงที่เก่งกาจ อ่อนโยน และมีเสียงหัวเราะที่ฟังแล้วน่าหงุดหงิดเพราะมันฟังเต็มไปด้วยความสุข ทําให้หญิงสาวนักถอนหายใจรู้สึกพ่ายแพ้

เธอไม่เคยเป็นแบบนี้มาก่อน...โดยที่เธอสาบานกับสิ่งศักดิ์สิทธิ์ (ถ้าหากว่ามันมีอยู่จริง) ก็ย่อมได้ว่า …

'ความสุข' ดูเหมือนจะเป็นคําศัพท์ที่ไม่อยู่ในพจนานุกรมชีวิตของเธอเท่าไหร่นัก ตอนนี้ เธอกําลังมี ‘ความสุข' ที่เธอโหยหา ...ใช่หรือไม่ ?

ทุกอย่างมันดูเหมือนเนื้อเพลงรักสําหรับวัยรุ่นที่มีแต่คําร้องน่าหมั่นไส้ อบอวล ไปด้วยความสับสน ความลังเล ความคาดหวัง

ความ...รัก

“ให้ตายเถอะ”

หญิงสาวผมสั้นส่ายหน้าให้กับชุดความคิดนี้ทันทีที่มันลอดผ่านด่านตรวจจับความสุขของสมองเธอมาได้และเธอคิดว่ามันไม่เหมาะสมกับเธอ... เธอไม่คู่ควรกับมัน เธอกลัว กลัวที่จะทําให้เธอคนนั้นผิดหวัง

แม้จะมีคําพูดต่าง ๆ ที่อยากพูดออกไป เธอก็ไม่ใช่นักแสดงที่เล่นได้ดีนักกับบทพูดเหล่านั้นชัดเจน

“ฉันแค่อยากอยู่...แบบนี้ไปเรื่อย ๆ” 

บางทีมันก็ดีกว่าที่ไม่ต้องทําให้อะไรมัน เธอมีความสุขในจินตนาการของเธอได้ แค่นี้ก็เพียงพอแล้ว

เสียงถอดถอนหายใจที่เป็นเอกลักษณ์ของหญิงสาวผมสั้นดังลอดขึ้นมาอีกครั้ง เธอย้ายสายตาของเธอไปยังโต๊ะทํางานสีเทาที่อยู่อีกมุมหนึ่งของห้อง มันถูกจัดให้หันหน้าชิดติดกําแพง เพื่อมอบความเป็นส่วนตัวให้กับมุมมองของ ผู้ป่วยที่ต้องนอนบนเตียงนี้ มุมมองที่หญิงสาวผมสั้นคนนี้จะได้เห็นเจ้าของคลินิคนี้คือแผ่นหลังของเธอ

...เสื้อกาวน์สีขาว ผมยาวถักเปีย แผ่นหลังที่นั่งไม่ติดเก้าอี้ของหล่อน มันเป็นเก้าอี้ที่ดูไม่มีความสะดวกสบายเอาเสียเลย เธอลอบคิดในใจว่าอยากจับนักออกแบบเก้าอี้คนนี้ลงมานั่งในเก้าอี้ที่พวกเขาสร้างขึ้นมาเองสักเจ็ดวัน

พวกเขาคงจะได้รู้สํานึกเสียบ้าง ว่าเจ้าของคลินิคที่เก่งกาจและดูแลผู้ป่วยทุกคนอย่างขยันขันแข็งคนนี้ เธอมีความอดทนมากขนาดไหน มากเกินกว่าที่เธออาจจะจินตนาการได้เสียด้วยซ้ํา 

กองกระดาษประวัติผู้ป่วยถูกเก็บอย่างรีบร้อนไว้ในแฟ้มเก็บเอกสารที่วางกอง ไว้บนโต๊ะ เป็นสัญญาณบอกว่าเจ้าของห้องคงไม่มีเวลาว่างทําความสะอาดให้กับส่วนนี้ของห้องในช่วงเวลาที่ผ่านมา มันดูขัดกับส่วนต่าง ๆ กับห้องอย่างเห็นได้ชัด เตียงที่เรียบร้อย อุปกรณ์อํานวยความสะดวกของผู้ที่มาใช้บริการไม่เคยขัดสน มีเพียงมุมส่วนตัวนี้ของเธอเท่านั้นที่มันรกรุงรัง

‘ทุ่มเทเพื่อคนอื่นเกินไปแล้วนะ' หญิงสาวแม้จะไม่เห็นด้วยกับอุดมการณ์ของคนที่อยู่ในความคิดของเธอคนนี้เลยแต่ก็อดชื่นชมเธอไปเสียมิได้

คราบกาแฟที่เปื้อนเป็นรอยวงกลมฝังแน่นกับพื้นผิวของโต๊ะ เธอยิ้มให้กับมันเพราะเธอรู้ว่าเจ้าของร่องรอยชอบดื่มกาแฟแบบไหน มันส่งกลิ่นหอมให้เธอทุกเช้าที่ ต้องนอนอยู่บนเตียงคนไข้ในช่วงเวลาที่ผ่านมา

และที่ขาดไปเสียไม่ได้ สิ่งที่ดูแปลกตาออกไปต่างจากเดิมทุกที่ สิ่งที่เพิ่มมา ใหม่ของห้องแห่งนี้ก็คือ…

กล่องสี่เหลี่ยมสีขาวสะอาด ขนาดไม่ใหญ่มาก ไม่มีข้อความหรือสิ่งใดเขียนไว้ ด้านนอก มันเป็นเพียงกล่องสีขาวโง่ ๆ ใบหนึ่งที่ดึงดูดสายตาเธอเป็นพิเศษ เธอต่อสู้กับเสียงภายในใจของเธอว่า

‘ลองเปิดดูได้ไหมนะ ?’

หญิงสาวเป็นผู้มีมารยาทพอสมควรที่เธอจะรู้ได้ว่าสิ่งไหนควรไม่ควร แต่เธอคิดว่าเธอเลือกที่จะทําสิ่งที่ไม่ควรในวันนี้เสียแล้วกัน

ไม่มีใครรู้ ไม่มีใครเห็น เธอก็แค่อยากรู้จักเจ้าของห้องแห่งนี้ให้มากขึ้น... แม้มันจะเป็นวิธีการที่ดูผิด…

“แกร๊ก !”

เสียงดีดขึ้นของปุ่มบางอย่างดังขึ้นไม่ไกลออกไปจากตําแหน่งของเธอมาก มันมาพร้อมกับเสียงถีบตัวของการทํางานของเครื่องใช้ไฟฟ้าและแสงสว่างจากหลอดไฟก็ปลุกเธอขึ้นมาจากก้อนความคิดอันนั้น

“เข้ามาแล้วทําไมไม่เปิดไฟหล่ะ ? อ๊ะ แต่ในที่สุดก็ยอมใช้กุญแจที่ฉันให้ไว้แล้วใช่ไหมล่ะ ฮ่า ๆ...”

เจ้าของเสียงที่ค่อย ๆ ขยับเข้ามาใกล้ตําแหน่งของเธอ หญิงสาวผมสั้นหันหลัง กลับไปเผชิญหน้ากับผู้หญิงคนนั้น

คนที่เธอเฝ้ารอคอยที่จะได้พบเธอมาตลอดทั้งวัน

รอยยิ้มที่เธอต้องการที่จะเห็น มันเติมเต็มและเอิบอิ่ม มันเป็นฝนในหน้าแล้งที่เธอถวิลหา เธอได้เห็นมันแล้ว

“..กะ ก็…เฮอะ บังเอิญเห็นมันเปิดไว้ต่างหาก เข้ามาดูว่ามีขโมยแอบบุกเข้ามารึเปล่าก็”

โกหกคําโตและไม่แนบเนียนเอาเสียเลย

รอยยิ้มของผู้ที่อยู่เบื้องหน้าก็ไม่ได้ลดน้อยลงไปเลย เธอรู้อยู่แล้วว่าหญิงสาว ผมสั้นที่เธอเคยรู้จัก จะไม่ใช่ผู้ที่ยอมรับอะไรได้โดยง่ายแน่ ๆ หากมันทําให้เธอรู้สึกต้องเผยตัวตนที่อ่อนไหวของเธอออกมา วันนี้เธอถูกเรียกมาที่นี่ วันนี้คือวัน...

“ฮ่า ๆ ก็ได้ ๆ ...เอ้อ นั่นไง เค้กวันเกิดของเธอ เอาออกมาสิ! เนี่ย ฉันวิ่งไปซื้อ เทียนมาปักให้เนี่ย ไม่งั้นไม่เข้ามู้ดแย่เลย กินเค้กกันเหงา ๆ แค่สองคน”

หญิงสาวชุดกาวน์ชี้ไปทางกล่องสีขาวที่เธอสงสัยว่ามันคืออะไรเมื่อสักครู่ คําตอบของเธอเป็นที่...พึงพอใจ

เฮ้ วันนี้คือวันเกิดของเธอ

หญิงสาวผมสั้นยิ้มออกมาโดยไม่รู้ตัว เธอ...มีความรู้สึกมากมายที่เกิดขึ้นอย่าง ฉับพลัน ความตื้นตัน ความสุข ความอบอุ่นที่เธอต้องการมาตลอด

หญิงสาวชุดกาวน์เดินมาข้าง ๆ เธอ และปักเทียนเล่มน้อยนั้นไว้กึ่งกลางของเค้กที่ถูกเปิดออกมาจากกล่อง มันเป็นเค้กสีส้มที่ดูหน้าตาเรียบง่าย เค้กที่มีรสชาติของส้ม ...แบบที่หญิงสาวผมสั้นชอบ

ความรู้สึกเอาใจใส่ ความใจดีของเธอ มันทําให้หญิงสาวผมสั้นเหมือนได้รับทุกสิ่งที่เธอต้องการมาทั้งชีวิตในครั้งนี้

“อธิษฐานสิ มะยม” แสงไฟจากเทียนโดดเดี่ยวเล่มนั้นลุกโชนจากการถูกจุด ด้วยไฟแช็ก
เธอหลับตาลงอย่างว่าง่าย อาจจะเป็นเพราะว่าอยากซ่อนดวงตาที่กําลังจะ ชุ่มชื้นด้วยน้ําตาแห่งความปิตินี้เอาไว้ด้วย

แม้ว่ามันจะยากหรือเป็นความหวังที่ลม ๆ แล้ง ๆ ของฉันก็ตาม

‘ขอฉันอยู่ข้าง ๆ แบบนี้ไปตลอดได้ไหม พี่สุ’

ความรู้สึกใหม่ในใจที่กําเนิดขึ้นของเธอ เธอสัญญาอย่างหนักแน่นที่สุดกับตัว เองว่าจะรักษาสิ่งเหล่านี้ไว้ ช่วงเวลาดี ๆ กับคนที่เธออยากเคียงข้าง เธออยากเป็นคนใหม่แล้ว 

เธอไม่มีความกลัวอีกต่อไป

เธอเหมือนได้เกิดใหม่ในวันเกิดนี้ของเธอแล้ว


![F9EDs14aoAA_4S3](https://github.com/gotuya/Cigarettes-coffee-and-house-keys/assets/24870473/468341de-0463-45f4-a8b7-2d367d979196)
